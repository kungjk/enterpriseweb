---
title: Fiskrestaurang med historisk anknytning
date: "2014-10-05"
description: Mitt i naturreservatet i Axmar bruk utanför Gävle ligger Axmarbrygga Havskrog, en renodlad fiskrestaurang med råvaror direkt från havet alldeles utanför. Men även om många åker långväga för den kulinariska upplevelsen finns här så mycket mer att upptäcka.
---

Mitt i naturreservatet i Axmar bruk utanför Gävle ligger <a href="https://axmarbrygga.se/" rel="nofollow">Axmarbrygga Havskrog</a>, en renodlad fiskrestaurang med råvaror direkt från havet alldeles utanför. Men även om många åker långväga för den kulinariska upplevelsen finns här så mycket mer att upptäcka.
– Vi är mer än bara en vanlig krog, snarare ser vi oss som en turistsatsning med exempelvis ställplats för husbilar vid ett fantastiskt läge precis vid havet och en natur- och kulturupplevelse som ger besökarna en totalupplevelse när de kommer hit, säger Claes Hartwig, kock och delägare i Axmarbrygga Havskrog.

Den omliggande naturen gör att många kommer till området för att promenera och upptäcka historien om den gamla bruksorten. Satsningen på omgivningarna har utvecklats alltmer med åren och nu finns bland annat skyltar som berättar om platserna som besöks. Dessutom har Sjöhistoriska museet varit här och dykt efter gamla vrak att berätta om. Sammantaget förstärker det känslan av att befinna sig på historisk mark.
   – Presentationen av platsen börjar bli väldigt bra nu, det gör att det blir ett intressant ställe att besöka. Att kunna historien gör att det blir en helt annan upplevelse när man står och tittar ut över vyerna, det är dit vi vill nå och något vi kommer att fortsätta utveckla, säger Yngve Persson, också han delägare av havskrogen på den gemytliga platsen en stunds resväg från Gävle.

Stället är en gammal dröm som formades på 1970-talet, men det var först 1998 som portarna slogs upp till restaurangen efter tre års arbetande med idén. Med åren har det vuxit från att vara en fiskrestaurang i enkel form till att bli en gourmetkrog som lockar långväga gäster.
   – Ingen trodde på oss från början, vi fick ordna med allt på egen hand och vi fick finansiera allt själva för att ingen bank ville ge oss lån. I dag går det väldigt bra för oss, men egentligen är det ologiskt, det borde inte fungera att ha ett sådant här ställe här ute. Men det gör det, ler Claes.

De har öppet runt hundra dagar om året med i snitt 70 000 besökare på en säsong. De allra flesta kommer utifrån. Utöver det är restaurangen öppen för beställningar och särskilt populärt är det för företag att ha sitt julbord på havskrogen.
   – Det är effektfullt att sitta inne i den inglasade verandan när det snöar utanför. Dessutom är maten av bästa kvalitet och allt lagas från grunden, vi har ett kompetent gastronomiskt team som får mycket beröm av gästerna, som ofta återkommer när de väl har varit här en gång.
