---
title: Naprapaten som kan det mesta
date: "2020-02-06"
description: Med sin långa erfarenhet inom naprapati och fysioterapi har Tom Falkinger byggt upp en stor kundkrets där nya patienter tillkommer för varje år.
---

Med sin långa erfarenhet inom naprapati och fysioterapi har Tom Falkinger byggt upp en stor kundkrets där nya patienter tillkommer för varje år. ”Det är viktigt när patienten kommer hit att de känner att man lyssnar på dem och ger dem respons”, säger Tom Falkinger.
Med en bakgrund som löpare tog Tom Falkinger efter den aktiva karriären steget till att bli naprapat och hjälpa andra som kanske råkat ut för samma typ av skador som han själv hade gjort. Men Tom stannade inte vid en naprapat-examen. Istället fortsatte han att utbilda sig och kan i dag även kalla sig för legitimerad fysioterapeut.
I dag har Tom Falkinger en klinik i Leksand där han tar emot ett stort antal patienter varje år.<br></br>
   – Jag håller på med de flesta åkommor som tillhör rygg, nacke, leder och muskulatur. När det gäller symtom från inre organ skickar jag patienten vidare, säger Tom Falkinger.

Upptagningsområdet sträcker sig från Borlänge till Mora med Leksand som huvudorten. Och under sommaren brukar han ha mycket att göra tack vare alla turister som kommer till Dalarna.<br></br>
Toms kundkrets har växt ytterligare på senare år tack vare privata vårdförsäkringar som gör att personer inte längre behöver vänta på den vanliga sjukvården eller oroa sig för att betala stora summor. Detta sköts i stället av försäkringsbolaget.

Med sin långa erfarenhet vet Tom vad som krävs för att kunna ställa en korrekt diagnos och göra en bra behandling för varje patient. Han berättar att han gör en grundlig genomgång med patienten för att skapa sig en bild över vad som orsakar smärtan och kan därefter ringa in problemet och starta rätt behandling. Detta är något som Tom själv tycker är otroligt viktigt för patienternas trygghet.
    – Det är viktigt när patienten kommer hit att de känner att man lyssnar på dem och ger dem respons, säger Tom Falkinger.

Förutom sina utbildningar inom naprapati och fysioterapi har Tom utbildat sig inom akupunktur i Kina. Tom var den först i Sverige med att använda akupunktur som smärtlindring vid en förlossning, vilket fick stor uppmärksamhet i media.
    Under sina år i branschen har han också sett hur våra krämpor förändras. I dag kommer många av våra problem från att vi sitter alldeles för mycket vid datorn och helt enkelt rör oss för lite.<br></br>
    – De stora problemen i dag handlar mycket om hur vi sitter. Många har stillasittande jobb med ett felaktigt arbetsmönster. Framför allt bör man inte sitta så länge. Man bör resa på sig en gång i halvtimmen, säger Tom Falkinger.
